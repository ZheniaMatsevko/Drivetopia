Регулювання дорожнього руху здійснюється за допомогою дорожніх знаків, розмітки, обладнання, світлофорів, а також регулювальниками
Дорожні знаки мають перевагу перед дорожньою розміткою і можуть бути постійними, тимчасовими та із змінною інформацією.
Тимчасові дорожні знаки розміщуються на переносних пристроях, дорожньому обладнанні або закріплюються на щиті з фоном жовтого кольору і мають перевагу перед постійними дорожніми знаками.

Дорожні знаки поділяються на групи:
1. попереджувальні знаки — інформують водіїв про наближення до небезпечної ділянки дороги і характер небезпеки. Під час руху по цій ділянці необхідно вжити заходів для безпечного проїзду;

2. знаки пріоритету — встановлюють черговість проїзду перехресть, перехрещень проїзних частин або вузьких ділянок дороги;

3. заборонні знаки — запроваджують або скасовують певні обмеження в русі;

4. наказові знаки — показують обов’язкові напрямки руху або дозволяють деяким категоріям учасників рух по проїзній частині чи окремих її ділянках, а також запроваджують або скасовують деякі обмеження;

5. інформаційно-вказівні знаки — запроваджують або скасовують певний режим руху, а також інформують учасників дорожнього руху про розташування населених пунктів, різних об’єктів, територій, де діють спеціальні правила;

6. знаки сервісу — інформують учасників дорожнього руху про розташування об’єктів обслуговування;

7. таблички до дорожніх знаків — уточнюють або обмежують дію знаків, разом з якими вони встановлені.

Дорожня розмітка поділяється на горизонтальну та вертикальну і використовується окремо або разом з дорожніми знаками, вимоги яких вона підкреслює або уточнює.
 - Горизонтальна дорожня розмітка встановлює певний режим і порядок руху. Наноситься на проїзній частині або по верху бордюру у вигляді ліній, стрілок, написів, символів тощо
 - Вертикальна розмітка у вигляді смуг білого і чорного, червоного і білого та жовтого і червоного кольору на дорожніх спорудах та елементах обладнання доріг призначена для зорового орієнтування.

Дорожнє обладнання застосовується як допоміжний засіб регулювання дорожнього руху.

Світлофори призначені для регулювання руху транспортних засобів і пішоходів, мають світлові сигнали зеленого, жовтого, червоного і біло-місячного кольорів, які розташовані вертикально чи горизонтально
У світлофорах з вертикальним розташуванням сигналів сигнал червоного кольору — зверху, зеленого — знизу, а з горизонтальним: червоного — ліворуч, зеленого — праворуч.
Світлофори з вертикальним розташуванням сигналів можуть мати одну або дві додаткові секції з сигналами у вигляді зеленої стрілки (стрілок), що розташовуються на рівні сигналу зеленого кольору.
Сигнали світлофора мають такі значення:
 - зелений дозволяє рух;
 - жовтий забороняє рух і попереджає про наступну зміну сигналів;
 - червоний сигнал, у тому числі миготливий, або два червоні миготливі сигнали забороняють рух.

Для регулювання руху на залізничних переїздах використовуються світлофори з двома червоними сигналами або одним біло-місячним і двома червоними, які мають такі значення:
миготливі червоні сигнали забороняють рух транспортних засобів через переїзд
миготливий біло-місячний сигнал показує, що сигналізація справна і не забороняє руху транспортних засобів.
